Stile di scrittura
==================

Marchi
------

Evita l’utilizzo di marchi: quando non necessario è meglio usare nomi generici.

- *È possibile utilizzare il servizio attraverso l’applicazione per smartphone o tablet*

- *Scarica l’app per iOS; Scarica l’app per Android*

Parole straniere
----------------

- Usa quando possibile i termini in italiano. 

- Usa il corsivo quando non sono termini di uso comune, a meno che non siano usati in un contesto tecnico o specialistico. 

- Le parole straniere non si declinano mai: “l’amministrazione ha comprato dieci tablet”, non “l’amministrazione ha comprato dieci tablets”.

Sigle e acronimi
----------------

Le sigle e gli acronimi non aiutano una facile comprensione del testo: cerca di evitarli, dove possibile. Quando sono necessari ricorda che: 

- le sigle, anche se di uso comune, vanno usate solo dopo aver scritto il nome completo per esteso nello stesso contenuto: “Il bando è stato pubblicato dal Ministero dello sviluppo economico (Mise). Il Mise ha anche anche reso noto...”

- di regola solo la prima lettera è maiuscola: “Mipaaf” per “Ministero delle politiche agricole, alimentari e forestali”. Tra le eccezioni più frequenti: “PA” per “Pubblica Amministrazione”; “UE” per “Unione Europea”; “IVA” per “Imposta a valore aggiunto”.

Verbi
-----

Scegli forme verbali che contribuiscano a rendere il testo più chiaro possibile.

- Utilizza forme verbali attive: 

  **Usa**
          “Registrati sul sito”

  **Non usare**
          “La registrazione può essere effettuata sul sito”


- Scegli forme colloquiali e dirette:

  **Usa**
          “Scarica il bando per la richiesta dei contributi”

  **Non usare**
          “Il cittadino interessato può reperire il bando per la richiesta di contributi in questa sezione”


- Mantieni un linguaggio semplice, diretto e chiaro, evitando forme impersonali:

  **Usa**
          “Iscriviti sul sito del comune”
          
  **Non usare**
          “È possibile iscriversi sul sito del comune”
